Atto I
 
Scena 1: Sala nel palazzo del Re a Menfi
 
A destra e a sinistra, un colonnato con statue e arbusti in fiore. Grande porta nel fondo, da cui si scorgono i templi, i palazzi di Menfi e le Piramidi.
Radamès e Ramfis
 
RAMFIS: 
Sì: corre voce che l'Etiope ardisca 
Sfidarci ancora, e del Nilo la valle 
E Tebe minacciar. Fra breve un messo 
Recherà il ver.
 
RADAMÈS: 
La sacra 
Iside consultasti?
 
RAMFIS: 
Ella ha nomato 
Dell'Egizie falangi 
Il condottier supremo.
 
RADAMÈS: 
Oh lui felice!
 
RAMFIS: 
(con intenzione, fissando Radamès) 
Giovane e prode è desso. Ora del Nume 
Reco i decreti al Re. 
(Esce)
 
RADAMÈS: 
Se quel guerrier 
Io fossi! se il mio sogno 
S'avverasse!... Un esercito di prodi 
Da me guidato... e la vittoria... e il plauso 
Di Menfi tutta! E a te, mia dolce Aida, 
Tornar di lauri cinto... 
Dirti: per te ho pugnato, per to ho vinto!
Celeste Aida, forma divina. 
Mistico serto di luce e fior, 
Del mio pensiero tu sei regina, 
Tu di mia vita sei lo splendor.
Il tuo bel cielo vorrei redarti, 
Le dolci brezze del patrio suol; 
Un regal serta sul crin posarti, 
Ergerti un trono vicino al sol.
Celeste Aida, forma divina, 
Mistico raggio di luce e fior, ecc.
(Entra Amneris)
 
AMNERIS: 
Quale insolita gioia 
Nel tuo sguardo! Di quale 
Nobil fierezza ti balena il volto! 
Degna d'invidia, oh! quanto 
Saria la donna il cui bramato aspetto 
Tanta luce di gaudio in te destasse!
 
RADAMÈS: 
D'un sogno avventuroso 
Si beava il mio cuore. Oggi, la Diva 
Profferse il nome del guerrier che al campo 
Le schiere egizie condurrà... Ah! s'io fossi 
A tal onor prescelto.
 
AMNERIS: 
Nè un altro sogno mai 
Più gentil... più soave 
Al core ti parl`o? Non hai tu in Menfi 
Desideri... speranze?
 
RADAMÈS: 
Io! (Quale inchiesta! 
Forse... l'arcano amore 
Scoprì che m'arde in core... 
Della sua schiava il nome 
Mi lesse nel pensier!)
 
AMNERIS: 
(Oh! guai se un altro amore 
Ardesse a lui nel core! 
Guai se il mio sguardo penetra 
Questo fatal mister!
 
RADAMÈS: 
(Forse mi lesse nel pensier!) 
(vedendo Aida che entra) 
Dessa!
 
AMNERIS: 
(Ei si turba... e quale 
Sguardo rivolse a lei! 
Aida!... A me rivale 
Forse saria costei?) 
(volgendosi ad Aida) 
Vieni, o diletta, appressati, 
Schiava non sei nè ancella, 
Qui, dove in dolce fascino 
Io ti chiamai sorella... 
Piangi? Delle tue lacrime 
Svela il segreto a me.
 
AIDA: 
Ohimè! di guerra fremere 
L'atroce grido io sento, 
Per l'infelice patria, 
Per me... per voi pavento.
 
AMNERIS: 
Favelli il ver? N'e s'agita 
Più grave cura in te? 
(Trema, o rea schiava!)
 
RADAMÈS: 
(guardando Amneris) 
(Nel volto a lei balena..)
 
AMNERIS: 
(Ah! Trema, rea schiave, trema!)
 
RADAMÈS: 
(Lo sdegno ed il sospetto)
 
AMNERIS: 
(Ch'io nel tuo cor discenda!)
 
RADAMÈS: 
(Guai se l'arcano affetto 
A noi leggesse in core!)
 
AMNERIS: 
(Trema che il ver m'apprenda 
Quel pianto e quel rossor!)
 
RADAMÈS: 
(Guai se leggesse in cor!)
 
AIDA: 
(Ah! -no, sulla mia patria 
Non geme il cor soltanto; 
Quello ch'io verso è pianto 
Di sverturato amor!)
 
RADAMÈS: 
(nel volto a lei balena 
Lo sdegno ed il sospetto. 
Guai se l'arcano affetto 
A noi leggesse in cor!)
 
AMNERIS: 
(Rea schiava, trema! 
Ch'io nel tuo cor discenda! 
Ah! trema che il ver m'apprenda 
Quel pianto e quel rossor!)
(Il Re, preceduto dalle sue Guardie e seguite da Ramfis,dai Ministri, Sacerdoti, Capitani ecc)
 
IL RE: 
Alta cagion v'aduna, 
O fidi Egizi, al vostro Re d'intorno. 
Dai confin d'Etiopia un Messaggero 
Dianzi giungea; gravi novelle ei reca. 
Vi piaccia udirlo... Il Messagger s'avanzi!
 
MESSAGGERO: 
Il sacro suolo dell'Egitto è invaso 
Dai barbari Etiopi.  I nostri campi 
Fur devastati... arse le messi... e baldi 
Della facil vittoria, i predatori 
Gi`a marciano su Tebe!
 
RADAMÈS, IL RE, RAMFIS, SACERDOTI, MINISTRI, CAPITANI: 
Ed osan tanto!
 
MESSAGGERO: 
Un guerriero indomabile, feroce, 
Li conduce: Amonasro.
 
RADAMÈS, IL RE,RAMFIS, SACERDOTI, MINISTRI, CAPITANI:
Il Re!
 
AIDA: 
(Mio padre!)
 
MESSAGGERO: 
Già Tebe è in armi e dalle cento porte 
Sul barbaro invasore 
Proromperà, guerra recando e morte.
 
IL RE: 
Sì: guerra e morte il nostro grido sia!
 
RAMFIS: 
Guerra!
 
RAMFIS, RADAMÈS, SACERDOTI, MINISTRI, CAPITANI: 
Guerra! Guerra! Tremenda, inesorata!
 
IL RE: 
(accostandosi a Radamès) 
Iside venerata 
Di nostre schiere invitte 
Già designava il condottier supremo: 
Radamès!
 
AIDA, AMNERIS, MINISTRI, CAPITANI: 
Radamès!
 
RADAMÈS: 
Ah! Sien grazie at Numi! 
Son paghi i voti miei!
AMNERIS: 
(Ei duce!)
 
AIDA: 
(Io tremo!)
 
MINISTRI, CAPITANI: 
Radamès! Radamès! Radamès! Radamès!
 
IL RE: 
Or di Vulcano al tempio 
Muovi, o guerrier. Le sacre 
Armi ti cingi e alla vittoria vola.
Su! del Nilo al sacro lido 
Accorrete, Egizi eroi; 
D'ogni cor prorompa il grido: 
Guerra e morte, morte allo stranier!
 
RAMFIS: 
Gloria ai Numi! Ognun rammenti 
Ch'essi reggono gli eventi, 
Che in poter de'Numi solo 
Stan le sorti del guerrier 
Ognun rammenti 
Che in poter dei Numi, de'Numi solo 
Stan le sorti del guerrier!
 
MINISTRI, CAPITANI: 
Su! del Nilo al sacro lido 
Sian barriera i nostri petti; 
Non echeggi che un sol grido: 
Guerra, guerra e morte allo stranier!
 
IL RE: 
Su! su! del Nilo al sacro lido 
Accorrete, Egizi eroi; 
Da ogni cor prorompa un grido: 
Guerra e morte allo stranier!
 
AIDA: 
(Per chi piango? Per chi prego? 
Qual poter m'avvince a lui! 
Deggio amarlo ed è costui 
Un nemico, uno stranier!)
 
RADAMÈS: 
Sacro fremito di gloria 
Tutta l'anima m'investe. 
Su! corriamo alla vittoria! 
Guerra e morte allo stranier!
 
AMNERIS: 
(a Radamès) 
Di mia man ricevi, o duce, 
Il vessillo glorioso; 
Ti sia guida, ti sia luce 
Della gloria sul sentier.
 
IL RE: 
Su! del Nilo al sacro lido, 
Accorrete, Egizi eroi; ecc.
 
RAMFIS, SACERDOTI: 
Gloria ai Numi! Ognun rammenti, ecc.
 
MINISTRI, CAPITANI: 
Su! del Nilo al sacro lido 
Sian barriera i nostri petti, ecc.
 
RADAMÈS E MESSAGGERO: 
Su! corriamo, su! 
Corriamo alla vittoria!
 
AMNERIS: 
Ti sia guida, ti sia luce 
Della gloria sul sentier.
 
AIDA: 
(Per chi piango? Per chi prego?)
IL RE E RAMFIS: 
Guerra!
 
SACERDOTI, MINISTRI, CAPITANI: 
Guerra! Guerra! Guerra!
 
AIDA: 
(Deggia amarlo, e veggo in lui 
Un nemico, uno stranier!)
 
TUTTI GLI ALTRI 
Guerra! Guerra! Stermino all'invasor!
 
AMNERIS: 
(a Radamès) 
Ritorna vincitor!
 
TUTTI: 
Ritorna vincitor!
(Escono tutti, meno Aida)
 
AIDA: 
Ritorna vincitor!... E dal mio labbro 
Uscì l'empia parola! Vincitor 
Del padre mio... di lui che impugna l'armi 
Per me... per ridonarmi 
Una patria, una reggia, e il nome illustr 
Che qui celar m'è forza. Vincitor 
De' miei fratelli... ond'io lo vegga, tinto 
Del sangue amato, trionfar nel plauso 
Dell'Egize coorti! E dietro il carro, 
Un Re... mio padre... di catene avvinto!
L'insana parola, 
O Numi, sperdete! 
Al seno d'un padre 
La figlia rendete; 
Struggete le squadre 
Dei nostri oppressor! Ah! 
Sventurata che dissi?... e l'amor mio? 
Dunque scordar poss'io 
Questo fervido amore che, oppressa e schiava, 
Come raggio di sol qui mi beava? 
Imprecherò la morte 
A Radamès... a lui ch'amo pur tanto? 
Ah! non fu in terra mai 
Da più crudeli angosce un core affranto.
I sacri nomi di padre, d'amante 
Né profferir poss'io, né ricordar; 
Per l'un... per l'altro... confusa, tremante, 
Io piangere vorrei, vorrei pregar. 
Ma la mia prece in bestemmia si muta... 
Delitto è il pianto a me, colpa il sospir... 
In notte cupa la mente è perduta, 
E nell'ansia crudel vorrei morir.
Numi, pietà del mio soffrir! 
Speme non v'ha pel mio dolor. 
Amor fatal, tremendo amor, 
Spezzami il cor, fammi morir! 
Numi, pietà del mio soffrir! ecc.
 

Atto I
 
Scena 2: Interno del tempio di Vulcano a Menfi
 
Una luce misteriosa scende dall'alto. Una lunga fila di colonne, l'una all'altra addossate, si perde fra le tenebre. Statue di varie Divinità. Nel mezzo della scena, sovra un palco coperto di tappeti, sorge l'altare sormontato da emblemi sacri. Dai tripodi d'oro s'innalza il fumo degli incensi.
Sacerdoti e Sacerdotesse, Ramfis ai piedi dell'altare
 
SACERDOTESSA: 
(nell'interno) 
Possente, possente Fthà, del mondo 
Spirito animator, ah!
 
SACERDOTESSA, SACERDOTESSE: 
(nell'interno) 
Noi t'invochiamo!
 
RAMFIS, SACERDOTI: 
Tu che dal nulla hai tratto 
L'onde, la terra, il ciel. 
Noi t'invochiamo!
 
SACERDOTESSA: 
Immenso, immenso Fthà, del mondo 
Spirito fecondator, ah!
 
SACERDOTESSA, SACERDOTESSE: 
Noi t'invochiamo!
 
RAMFIS, SACERDOTI: 
Nume che del tuo spirito 
Sei figlio e genitor, 
Noi t'invochiamo!
 
SACERDOTESSA: 
Fuoco increato, eterno. 
Onde ebbe luce il sol, ah!
 
SACERDOTESSA, SACERDOTESSE: 
Noi t'invochiamo!
 
RAMFIS, SACERDOTI: 
Vita dell'universo, 
Mito d'eterno amor, 
Noi t'invochiam!
 
SACERDOTESSE: 
Immenso Fthà!
 
RAMFIS, SACERDOTI: 
Noi t'invochiam!
[Danza sacra delle Sacerdotesse]
(Radamès viene introdotto senz'armi. Mentre va all'altare, le Scaerdotesse eseguiscono la danza sacra. Sul capo di Radamès viene steso un velo d'argento)
 
SACERDOTESSE: 
Immenso Fthà!
 
RAMFIS, SACERDOTI: 
Noi t'invochiam!
 
RAMFIS: 
(a Radamès) 
Mortal, diletto ai Numi, a te fidate 
Son d'egitto le sorti. Il sacro brando 
Dal Dio temprato, per tua man diventi 
Ai nemici terror, folgore, morte.
 
SACERDOTI: 
Il sacro brando 
Dal Dio temprato, ecc.
 
RAMFIS: 
... folgore, morte, 
(volgendosi al Nume) 
Nume, custode e vindice 
Di questa sacra terra. 
La mano tua distendi 
Sovra l'egizio suol.
 
RADAMÈS: 
Nume, che duce ed arbitro 
Sei d'ogni umana guerra, 
Proteggi tu, difendi 
D'egitto il sacro suol.
 
SACERDOTI: 
Nume, custode e vindice. 
Di questa sacra terra, ecc.
 
RAMFIS: 
Nume, custode ed arbitro 
Di questa sacra terra, ecc.
 
RADAMÈS: 
Proteggi tu, difendi. 
D'egitto il sacro suol.
(Mentre Radamès viene investito delle armi sacre, le Sacerdotesse ed i Sacerdoti reprendono l'Inno religioso e la mistica danza)
 
SACERDOTESSE: 
Possente Fthà, 
Del mondo creator, ah! 
Possente Fthà, 
Spirito animator, 
Spirito fecondator, 
Immenso Fthà!
 
RADAMÈS: 
Possente Fthà, 
Spirito fecondator, 
Tu che dal nulla 
Hai tratto il mondo, 
Noi t'invochiamo, 
Noi t'invochiam, 
Immenso Fthà!
 
RAMFIS: 
Possente Fthà, 
Spirito fecondator, 
Tu che dal nulla 
Hai tratto il mondo, 
Tu che dal nulla hai tratto 
L'onde, la terra, il cielo, 
Noi t'invochiamo, 
Noi t'invochiam. 
Immenso Fthà!
 
SACERDOTI: 
Possente Fthà, 
Spirito fecondator, 
Tu che dal nulla hai tratto 
L'onde, la terra, il cielo, 
Noi t'invochiamo, 
Noi t'invochiam. 
Immenso Fthà! 
 

Atto II
 
Scena 1: Una sala nell'appartamento di Amneris
 
Amneris circondata dalle schiave che l'abbigliano per la festa trionfale. Dai tripodi si eleva il profumo degli aromi. Giovani schiavi mori danzando agitano i ventagli di piume.
Amneris circondata dalle schiave che l'abbigliano per la festa trionfale
 
SCHIAVE: 
Chi mai fra gl'inni e i plausi 
Erge alla gloria il vol. 
Al par d'un Dio terribile, 
Fulgente al par del sol!
Vieni: sul crin ti piovano 
Contesti al lauri i fior: 
Suonin di gloria i cantici 
Coi cantici d'amor.
 
AMNERIS: 
(Ah! Vieni, amor mio, m'inebria, 
Fammi beato il cor!)
 
SCHIAVE: 
Or dove son le barbare 
Orde dello stranier? 
Siccome nebbia sparvero 
Al soffio del guerrier.
Vieni: di gloria il premio 
Raccogli, o vincitor; 
T'arrise la vittoria, 
T'arriderà l'amor.
 
AMNERIS: 
(Ah! Vieni, amor mio, ravvivami 
D'un caro accento ancor!)
[Danza di piccoli schiavi mori]
 
SCHIAVE: 
Vieni: sul crin ti piovano 
Contesti ai lauri i fior; 
Suonin di gloria i cantici 
Coi cantici d'amor.
 
AMNERIS: 
(Ah! vieni, amor mio, m'inebria, 
Fammi beato il cor!) 
Silenzio! Aida verso noi s'avanza... 
Figlia de'vinti, il suo dolor m'è sacro.
(Ad un cenno di Amneris, le schiave si allontanano.Entra Aida portando la corona)
 
AMNERIS: 
Nel rivederla, il dubbio 
Atroce in me si desta... 
Il mistero fatal si squarci alfine! 
(ad Aida, con simulata amorevolezza) 
Fu la sorte dell'armi a'tuoi funesta, 
Povera Aida! Il lutto 
Che ti pesa sul cor teco divido, 
lo son l'amica tua... 
Tutto da me tu avrai... Vivrai felice!
 
AIDA: 
Felice esser poss'io 
Lungi dal suol natio, qui dove ignota 
M'è la sorte del padre e dei fratelli?
 
AMNERIS: 
Ben ti compagnio! pure hanno un confine 
I mali di quaggiù... Sanerà il tempo 
Le angosce del tuo core, 
E più che il tempo, un Dio possente... Amore!
 
AIDA: 
(Amore, amore! Gaudio, tormento, 
Soave ebbrezza, ansia crudel! 
Ne' tuoi dolori la vita io sento, 
Un tuo sorriso mi schiude il ciel)
 
AMNERIS: 
(guardando Aida fissamente) 
(Ah, quel pallore... quel turbamento 
Svelan l'arcana febbre d'amor. 
D'interrogarla quasi ho sgomento, 
Divido l'ansie del suo terror) 
(ad Aida) 
Ebben: qual nuovo fremito 
T'assal, gentil Aida? 
I tuoi segreti svelami, 
All'amor mio t'affida. 
Tra i forti che pugnarono 
Della tua patria a danno. 
Qualcuno... un dolce affanno 
Forse... a te in cor destò?
 
AIDA: 
Che parli?
 
AMNERIS: 
A tutti barbara 
Non si mostrò la sorte 
Se in campo il duce impavido 
Cadde trafitto a morte...
 
AIDA: 
Che mai dicesti! Misera!
 
AMNERIS: 
Sì... Radamès da'tuoi 
Fu spento...
 
AIDA: 
Misera!
 
AMNERIS: 
E pianger puoi?
 
AIDA: 
Per sempre io piangerò!
 
AMNERIS: 
Gli Dei t'han vendicata.
 
AIDA: 
Avversi sempre 
A me furo i Numi.
 
AMNERIS: 
Trema! In cor ti lessi... 
Tu l'ami...
 
AIDA: 
Io!
 
AMNERIS: 
Non mentire! 
Un detto ancora e il vero 
Saprò. Fissami in volto... 
Io t'ingannava... Radamès vive!
 
AIDA: 
Vive! 
Ah, grazie, o Numi!
 
AMNERIS: 
E ancor mentir tu speri? 
Sì, tu l'ami! Ma l'amo 
Anch'io, intendi tu? Son tua rivale, 
Figlia dei Faraoni.
 
AIDA: 
Mia rivale! 
Ebben sia pure... Anch'io 
Son tal... 
(reprimendosi) 
Ah! Che dissi mai? Pietà, perdono! Ah! 
Pietà ti prenda del mio dolor. 
è vero, io l'amo d'immenso amor. 
Tu sei felice, tu sei possente, 
Io vivo solo per questo amor!
 
AMNERIS: 
Trema, vil schiava! Spezza il tuo core; 
Segnar tua morte può quest'amore; 
Del tuo destino arbitra sono, 
D'odio e vendetta le furie ho in cor.
 
AIDA: 
Tu sei felice, tu sei possente. 
Io vivo solo per questo amor! 
Pietà ti prenda del mio dolor!
 
AMNERIS: 
Trema, vil schiava! Spezza il tuo core. 
Del tuo destino arbitra son. 
D'odio e vendetta le furie ho in cor.
 
CORO: 
(di fuori) 
Su! del Nilo al sacro lido 
Sien barriera i nostri petti; 
Non echeggi che un sol grido: 
Guerra e morte allo stranier!
 
AMNERIS: 
Alla pompa che s'appresta, 
Meco, o schiava, assisterai; 
Tu prostrata nella povere, 
Io sul trono, accanto al Re.
 
AIDA: 
Ah pietà! Che più mi resta? 
Un deserto è la mia vita; 
Viva e regna, il tuo furore 
Io tra breve placherò. 
Quest'amore che t'irrita 
Nella tomba io spegnerò.
 
AMNERIS: 
Vien, mi segui, apprenderai 
Se lottar tu puoi con me.
 
AIDA: 
Ah! pietà! 
Quest'amor 
Nella tomba io spegnerò. 
Pietà! pietà!
 
CORO: 
Guerra e morte allo stranier!
 
AMNERIS: 
... e apprenderai 
Se lottar tu puoi con me.
 
CORO: 
Guerra e morte allo stranier!
(Amneris esce)
 
AIDA: 
Numi, pietà del mio martir, 
Speme non v'ha pel mio dolor! 
Numi, pietà del mio soffrir! 
Numi, pietà, pietà, pietà!
 
Atto II
 
Scena 2: Uno degli ingressi della città di Tebe
 
Sul davanti, un gruppo di palme. A destra, il tempio di Ammone. A sinistra, un trono sormontato da un baldacchino di porpora. Nel fondo, una porta trionfale. La scena è ingombra di popolo. 
Entra il Re, seguito dai Ministri, Sacerdoti, Capitani, Flabelliferi, Porta insegne ecc. Quindi Amneris con Aida e Schiave. Il Re va a sedere sul trono. Amneris prende posto alla sinistra del Re
 
POPOLO: 
Gloria all'Egitto, ad Iside 
Che il sacro suol protegge! 
Al Re che il Delta regge 
Inni festosi alziam! 
Gloria! Gloria! Gloria! 
Gloria al Re!
 
DONNE: 
S'intrecci il loto al lauro 
Sul crin dei vincitori! 
Nembo gentil di fiori 
Stenda sull'armi un vel. 
Danziam, fanciulle egizie, 
Le mistiche carole, 
Come d'intorno al sole 
Danzano gli astri in ciel!
 
RAMFIS, SACERDOTI: 
Della vittoria agl'arbitri 
Supremi il guardo ergete; 
Grazie agli Dei rendete 
Nel fortunato dì.
 
POPOLO: 
Come d'intorno al sole 
Danzano gli astri in ciel! 
Inni festosi alziam al Re, 
Alziamo al Re.
 
RAMFIS, SACERDOTI: 
Grazie agli Dei rendete 
Nel fortunato dì.
[Marcia]
(Le truppe Egizie, precedute dalle fanfare, sfilano dinanzi al Re. Seguono i carri di guerra le insegne, i vasi sacri, le statue degli Dei)
[Ballabile]
(Un drappello di danzatrici che recano i tesori dei vinti)
 
POPOLO: 
Vieni, o guerriero vindice, 
Vieni a gioir con noi; 
Sul passo degli eroi 
I lauri, i fior versiam! 
Gloria al guerrier, gloria! 
Gloria all'egitto, gloria!
 
RAMFIS, SACERDOTI: 
Agli arbitri supremi 
Il guardo ergete; 
Grazie agli Dei rendete 
Nel fortunato dì.
(Entra Radamès, sotto un baldacchino da dodici ufficiali)
 
IL RE: 
(che scende dal trono per abbracciare Radamès) 
Salvator della patria io ti saluto. 
Vieni, e mia figlia di sua man ti porga 
Il serto trionfale. 
(Radamès s'inchina davanti ad Amneris che gli porge la corona) 
Ora, a me chiedi 
Quanto più brami. Nulla a te negato 
Sarà in tal dì; lo giuro 
Per la corona mia, pei sacri Numi.
 
RADAMÈS: 
Concedi in pria che innanzi a te sien tratti 
I prigionier.
(Entrano, fra le Guardie, i prigionieri Etiopici, ultimoAmonasro, vestito da ufficiale)
 
RAMFIS, SACERDOTI: 
Grazie agli Dei rendete 
Nel fortunato dì.
 
AIDA: 
Che veggo!... Egli!... Mio padre!
 
TUTTI: 
Suo padre!
 
AMNERIS: 
In poter nostro!
 
AIDA: 
(abbracciando il padre) 
Tu! prigionier!
 
AMONASRO: 
(piano ad Aida) 
Non mi tradir!
 
IL RE: 
(ad Amonasro) 
T'appressa... 
Dunque tu sei?...
 
AMONASRO: 
Suo padre. Anch'io pugnai... 
Vinti noi fummo, morte invan cercai. 
Quest'assisa ch'io vesto vi dica 
Che il mio Re, la mia patria ho difeso; 
Fu la sorte a nostr'armi nemica, 
Tornò vano dei forti l'ardir.
Al mio piè nella polve disteso 
Giacque il Re da più colpi trafitto; 
Se l'amor della patria è delitto 
Siam rei tutti, siam pronti a morir! 
(volgendosi al Re, con accento supplichevole) 
Ma tu, Re, tu signore possente, 
A costoro ti volgi clemente; 
Oggi noi siam percossi dal fato, 
Ma doman voi potria il fato colpir.
 
AIDA: 
Ma tu, Re, tu signore possente, 
A costoro ti volgi clemente, ecc.
 
SCHIAVE, PRIGIONIERI: 
Sì, dai Numi percossi noi siamo, 
Tua pietà, tua clemenza imploriamo; 
Ah! giammai di soffrir vi sia dato 
Ciò che in oggi n'è dato soffrir!
 
AMONASRO: 
Ah! doman voi potria il fato colpir.
 
RAMFIS, SACERDOTI: 
Struggi, o Re, queste ciurme feroci, 
Chiudi il core alle perfide voci; 
Fur dai Numi votati alla morte, 
Or de'Numi si compia il voler!
 
AIDA, SCHIAVE, PRIGIONIERI: 
Pietà!
 
AIDA: 
Ma tu, o Re, signor possente, 
A costoro ti volgi clemente; 
Oggi noi siam percossi dal fato, 
Ma doman voi potria il fato colpir.
 
AIDA: 
Ma tu, Re, tu signore possente, 
A costoro ti volgi clemente, ecc.
 
SCHIAVE, PRIGIONIERI: 
Sì, dai Numi percossi noi siamo, 
Tua pietà, tua clemenza imploriamo; 
Ah! giammai di soffrir vi sia dato 
Ciò che in oggi n'è dato soffrir!
 
AMONASRO: 
Ah! doman voi potria il fato colpir.
 
RAMFIS, SACERDOTI: 
Struggi, o Re, queste ciurme feroci, 
Chiudi il core alle perfide voci; 
Fur dai Numi votati alla morte, 
Or de' Numi si compia il voler!
 
AIDA, SCHIAVE, PRIGIONIERI: 
Pietà!
 
AIDA: 
Ma tu, o Re, signor possente, 
A costoro ti mostra clemente.
 
AMNERIS: 
(Quali sguardi sovr'essa ha rivolti! 
Di qual fiamma balenano i volti!)
 
IL RE: 
Or che fausti ne arridon gli eventi 
A costoro mostriamci clementi.
 
SCHIAVE, PRIGIONIERI: 
Tua pietade, tua clemenza imploriamo, 
Ah, pietà! pietà!
 
POPOLO: 
Sacerdoti, gli sdegni placate, 
L'umil prece ascoltate.
 
RAMFIS, SACERDOTI: 
A morte! a morte! a morte! 
O Re, struggi queste ciurme.
 
AMONASRO: 
Oggi noi siam percossi dal fato, 
Voi doman potria il fato colpir.
 
RADAMÈS: 
(fissando Aida) 
(Il dolor che in quel volto favella 
Al mio sguardo la rende più bella; 
Ogni stilla del pianto adorato 
Nel mio petto ravviva l'amor)
 
AMNERIS: 
(Quali sguardi sovr'essa ha rivolti! 
Di qual fiamma balenano i volti! 
Ed io sola, avvilita, reietta? 
La vendetta mi rugge nel cor)
 
AMONASRO: 
Tua pietà, tua clemenze imploriamo, ecc.
 
IL RE: 
Or che fausti ne arridon gli eventi 
A costoro mostriamci clementi; 
La pietà sale ai Numi gradita 
E rafferma de'prenci il poter.
 
AIDA: 
Tua pietà imploro... 
Oggi noi siam percossi, 
Doman voi potria il fato colpir.
 
SCHIAVE, PRIGIONIERI: 
Pietà, pietà, ah pietà! 
Tua clemenza imploriam. 
Tua pietade, tua clemenza invochiamo.
 
POPOLO: 
Sacerdoti, gli sdegni placate. 
L'umil prece de'vinti ascoltate; 
Pietà!
 
RAMFIS, SACERDOTI: 
Si compisca dei Numi il voler! 
Struggi, o Re, queste ciurme feroci. 
Fur dai Numi votati alla morte, 
Si compisca de' Numi il voler!
 
AIDA: 
Ma tu, o Re, tu signore possente, ecc.
 
RADAMÈS: 
(Il dolor la rende più bella, ecc)
 
AMONASRO: 
Ma tu, o Re, tu signore possente, ecc.
 
IL RE: 
La pietà sale ai Numi gradita, ecc.
 
SCHIAVE, PRIGIONIERI: 
Sì, dai Numi percossi noi siamo, ecc.
 
RAMFIS, SACERDOTI: 
Struggi, o Re, queste ciurme feroci, ecc.
 
POPOLO: 
E tu, o Re possente, tu forte, 
A clemenza dischiudi il pensier.
 
AMNERIS: 
(Ed io sola, avvilita, ecc)
 
RADAMÈS: 
O Re: pei sacri Numi, 
Per lo splendor della tua corona, 
Compier giurasti il voto mio.
 
IL RE: 
Giurai.
 
RADAMÈS: 
Ebbene: a te pei prigionieri Etiopi 
Vita domando e libertà.
 
AMNERIS: 
(Per tutti!)
 
SACERDOTI: 
Morte ai nemici della patria!
 
POPOLO: 
Grazia 
Per gli infelici!
 
RAMFIS: 
Ascolta o Re. Tu pure, 
Giovine eroe, saggio consiglio ascolta: 
Son nemici e prodi sono; 
La vendetta hanno nel cor, 
Fatti audaci dal perdono 
Correranno all'armi ancor!
 
RADAMÈS: 
Spento Amonasro, il re guerrier, non resta 
Speranza ai vinti.
 
RAMFIS: 
Almeno, 
Arra di pace e securtà, fra noi 
Resti col padre Aida.
 
IL RE: 
Al tuo consiglio io cedo. 
Di securtà, di pace un miglior pegno 
Or io vo'darvi: Radamès, la patria 
Tutto a te deve. D'Amneris la mano 
Premio ti sia. Sovra l'egitto un giorno 
Con essa regnerai.
 
AMNERIS: 
(Venga la schiava, 
Venga a rapirmi l'amor mio... se l'osa!)
 
IL RE, POPOLO: 
Gloria all'egitto, ad Iside. 
Che il sacro suol difende, 
S'intrecci il loto al lauro 
Sul crin del vincitor!
 
SCHIAVE, PRIGIONIERI: 
Gloria al clemente Egizio 
Che i nostri ceppi ha sciolto. 
Che ci ridona ai liberi 
Solchi del patrio suol!
 
RAMFIS, SACERDOTI: 
Inni leviamo ad Iside 
Che il sacro suol difende! 
Preghiam che i fati arridano 
Fausti alla patria ognor.
 
AIDA: 
(Qual speme omai più restami? 
A lui la gloria, il trono, 
A me l'oblio... le lacrime 
D'un disperato amor)
 
RADAMÈS: 
(Davverso Nume il folgore 
Sul capo mio discende. 
Ah no! d'egitto il soglio 
Non val d'Aida il cor)
 
AMNERIS: 
(Dall'inatteso giublio 
Inebriata io sono; 
Tutti in un dì si compiono 
I sogni del mio cor)
 
RAMFIS: 
Preghiam che i fati arridano 
Fausti alla patria ognor.
 
IL RE, POPOLO: 
Gloria... ad Iside!
 
AMONASRO: 
(ad Aida) 
Fa cor: della tua patria 
I lieti eventi aspetta; 
Per noi della vendetta 
Già prossimo è l'albor.
 
RADAMÈS: 
(Qual inattesa folgore 
Su capo mio discende! Ah! 
Ah no! d'egitto il trono 
Non val d'Aida il cor. 
... d'egitto il suol 
Non val d'Aida il cor. 
... d'egitto il soglio 
Non val d'Aida il cor)
 
AMNERIS: 
(Tutte in un dì si compiono 
Le gioie del mio cor. 
Ah! dall'inatteso guadio 
Inebriata io sono)
 
AMONASRO: 
Fa cor: la tua patria 
I lieti eventi aspetta; ecc.
 
IL RE, POPOLO: 
Gloria, all'egitto! ad Iside, ecc.
 
RAMFIS, SACERDOTI: 
Inni leviamo ad Iside, ecc.
 
AIDA: 
(A me l'oblio, le lacrime. 
Ah! qual speme omai più restami? 
A lui la gloria, il trono, 
A me l'oblio, le lacrime 
D'un disperato amor)
 
SCHIAVE, PRIGIONIERI: 
Gloria al clemente Egizio, ecc.
 
 
Atto III
 
Le rive del Nilo
 
Rocce di granito fra cui crescono palmizi. Sul vertice delle rocce il tempio d'Iside per metà nascota tra le fronde. è notte stellata. Splendore di luna
 
SACERDOTESSE, SACERDOTI: 
(nel tempio) 
O tu che sei d'Osiride 
Madre immortale e sposa, 
Diva che i casti palpiti 
Desti agli umani in cor, 
Soccorri a noi pietosa, 
Madre d'immenso amor.
(Da una barca che approda alla riva discendono Amneris, Ramfis, alcune donne coperte da fitto velo e Guardie)
 
RAMFIS: 
(ad Amneris) 
Vieni d'Iside al tempio: all vigilia 
Delle tue nozze, invoca 
Della Diva il favore. Iside legge 
De' mortali nel core; ogni mistero 
Degli umani a lei è noto.
 
AMNERIS: 
Sì; io pregherò che Radamès mi doni 
Tutto il suo cor, come il mio cor a lui 
Sacro è per sempre.
 
RAMFIS: 
Andiamo. 
Pregherai fino all'alba; io sarò teco.
(Tutti entrano nel tempio)
 
SACERDOTESSE, SACERDOTI: 
Soccorri a noi pietosa, 
Madre d'immenso amor.
 
AIDA: 
(entra cautamente) 
Qui Radamès verrà!... Che vorrà dirmi? 
Io tremo... Ah! se tu vieni 
A recarmi, o crudel, l'ultimo addio, 
Del Nilo i cupi vortici 
Mi daran tomba... e pace forse, e oblio.
O patria mia, mai più ti revedrò!
O cieli azzurri, o dolci aure native, 
Dove sereno il nio mattin brillò, 
O verdi colli, o profumate rive, 
O patria mia, mai più ti revedrò! 
O fresche valli, o queto asil beato, 
Che un dì promesso dall'amor mi fu; 
Or che d'amore il sogno è dileguato, 
O patria mia, non ti vedrò mai più!
(Entra Amonasro) 
Ciel! mio padre!
 
AMONASRO: 
A te grave cagion 
M'adduce, Aida. Nulla sfugge al mio 
Sguardo. D'amor ti struggi 
Per Radamès... ei t'ama... qui lo attendi. 
Dei Faraon la figlia è tua rivale... 
Razza infame, aborrita e a noi fatale!
 
AIDA: 
E in suo potere io sto! Io, d'Amonasro 
Figlia!
 
AMONASRO: 
In poter di lei! No!... se lo brami 
La possente rival tu vincerai, 
E patria, e trono, e amor, tutto tu avrai.
Rivedrai le foreste imbalsamate, 
Le fresche valli, i nostri templi d'or.
 
AIDA: 
Rivedrò le foreste imbalsamate, 
Le fresche valli, i nostri templi d'or.
 
AMONASRO: 
Sposa felice a lui che amasti tanto, 
Tripudii immensi ivi potrai gioir.
 
AIDA: 
Un giorno solo dì si dolce incanto, 
Un'ora, un'ora di tal gioia, e poi morir!
 
AMONASRO: 
Pur rammenti che a noi l'egizio immite, 
Le case, i templi, e l'are profanò, 
Trasse in ceppi le vergini rapite; 
Madri, vecchi, fanciulli ei trucidò.
 
AIDA: 
Ah! ben rammento quegl'infausti giorni! 
Rammento i lutti che il mio cor soffrì. 
Deh! fate, o Numi, che per soi ritorni 
L'alba invocata de'sereni dì.
 
AMONASRO: 
Rammenta... 
Non fia che tardi. In armi ora si desta 
Il popol nostro, tutto è pronto già. 
Vittoria avrem... Solo a saper mi resta. 
Qual sentier il nemico seguirà.
 
AIDA: 
Chi scoprirlo potria? Chi mai?
 
AMONASRO: 
Tu stessa!
 
AIDA: 
Io!
 
AMONASRO: 
Radamès so che qui attendi... Ei t'ama... 
Ei conduce gli Egizi... Intendi?...
 
AIDA: 
Orrore! 
Che mi consigli tu? No! no! giammai!
 
AMONASRO: 
(con impeto selvaggio) 
Su, dunque! sorgete, 
Egizie coorti! 
Col fuoco struggete 
Le nostre città. 
Spargete il terrore. 
Le stragi, la morte... 
Al vostro fuore 
Più freno non v'ha.
 
AIDA: 
Ah padre! padre!...
 
AMONASRO: 
Mia figlia 
Ti chiami!
 
AIDA: 
Pietà! Pietà! Pietà!
 
AMONASRO: 
Flutti di sangue scorrono 
Sulle città dei vinti. 
Vedi? Dai negri vortici 
Si levano gli estinti. 
Ti additan essi e gridano: 
Per te la patria muor!
 
AIDA: 
Pietà! Pietà, padre, pietà!
 
AMONASRO: 
Una larva orribile 
Fra l'ombre a noi s'affaccia. 
Trema! le scarne braccia...
 
AIDA: 
Ah!
 
AMONASRO: 
Sul capo tuo levò...
 
AIDA: 
Padre!
 
AMONASRO: 
Tua madre ell'è...
 
AIDA: 
Ah!
 
AMONASRO: 
... ravvisala...
 
AIDA: 
No!
 
AMONASRO: 
Ti maledice...
 
AIDA: 
(nel massimo terrore) 
Ah no! ah no! 
Padre, pietà! pietà!
 
AMONASRO: 
(respingendola) 
Non sei mia figlia! 
Dei Faraoni tu sei la schiava!
 
AIDA: 
Ah! Pietà, pietà! pietà! 
Padre, a costoro schiava non sono... 
Non maledirmi... non imprecarmi; 
Ancor tua figlia potrai chiamarmi, 
Della mia patria degna sarò.
 
AMONASRO: 
Pensa che un popolo, vinto, straziato, 
Per te soltanto risorger può...
 
AIDA: 
O patria! o patria, quanto mi costi!
 
AMONASRO: 
Coraggia! ei giunge... là tutto udrò. 
(Si nasconde fra i palmizi)
 
RADAMÈS: 
(entrando) 
Pur ti riveggo, mia dolce Aida...
 
AIDA: 
T'arresta, vanne... che speri ancor?
 
RADAMÈS: 
A te d'appresso l'amor mi guida.
 
AIDA: 
Te i riti attendono d'um altro amor. 
D'Amneris sposo...
 
RADAMÈS: 
Che parli mai? 
Te sola, Aida, te deggia amar. 
Gli Dei m'ascoltano, tu mia sarai.
 
AIDA: 
D'uno spergiuro non ti macchiar! 
Prode t'amai, non t'amerei spergiuro.
 
RADAMÈS: 
Dell'amor mio dubiti, Aida?
 
AIDA: 
E come 
Speri sottrarti d'Amneris ai vezzi, 
Del Re Al voler, del tuo popolo ai voti, 
Dei Sacerdoti all'ira?
 
RADAMÈS: 
Odimi, Aida. 
Nel fiero anelito di nuova guerra 
Il suolo Etiope si ridestò; 
I tuoi già invadono la nostra terra, 
Io degli Egizi duce sarò. 
Fra il suon, fra i plausi della vittoria, 
Al Re mi prostro, gli svelo il cor; 
Sarai tu il serto della mia gloria, 
Vivrem beati d'eterno amore.
 
AIDA: 
Nè d'Amneris paventi 
Il vindice furor? La sua vendetta 
Come folgor tremenda, 
Cadrà su me, sul padre mio, su tutti.
 
RADAMÈS: 
Io vi difendo.
 
AIDA: 
Invan, tu nol potresti. 
Pur... se tu ami... ancor s'apre una via 
Di scampo a noi...
 
RADAMÈS: 
Quale?
 
AIDA: 
Fuggir...
 
RADAMES 
Fuggire!
 
AIDA: 
Fuggiam gli ardori inospiti 
Di queste lande ignude; 
Una novella patria 
Al nostro amor si schiude. 
Là... tra foreste vergini 
Di fiori profumate, 
In estasi beate 
La terra scorderem.
 
RADAMÈS: 
Sovra una terra estrania 
Teco fuggir dovrei! 
Abbandonar la patria, 
L'are dei nostri Dei! 
Il suol dov'io raccolsi 
Di gloria i primi allori, 
Il ciel dei nostri amori 
Come scordar potrem?
 
AIDA: 
Là... tra foreste vergini, ecc.
 
RADAMÈS: 
Il ciel dei nostri amori 
Come scordar potrem? 
Il ciel dei nostri amori 
Come scordar potrem?
 
AIDA: 
Sotto il mio ciel, più libero 
L'amor ne fia concesso; 
Ivi nel tempio istesso 
Gli stessi Numi avrem. 
Fuggiam, fuggiam...
 
RADAMÈS: 
Abbandonar la patria 
L'are dei nostri Dei! 
Il ciel dei nostri amori 
Come scordar potrem?
 
RADAMÈS: 
(esitante) 
Aida!
 
AIDA: 
Tu non m'ami... Va!
 
RADAMÈS: 
Non t'amo!
 
AIDA: 
Va!
 
RADAMÈS: 
Mortal giammai né Dio 
Arse d'amor al par del mio possente.
 
AIDA: 
Va... va... t'attende all'ara 
Amneris...
 
RADAMÈS: 
No! Giammai!
 
AIDA: 
Giammai, dicesti? 
Allor piombi la scure 
Su me, sul padre mio...
 
RADAMÈS: 
Ah no! Fuggiamo! 
Sì, fuggiam da queste mura, 
Al deserto insiem fuggiamo; 
Qui sol regna la sventura, 
Là si schiude un ciel d'amor, 
I deserti interminati 
A noi talamo saranno, 
Su noi gli astri brilleranno 
Di più limpido fulgor.
 
AIDA: 
Nella terra avventurata 
De' miei padri, il ciel ne attende; 
Ivi l'aura è imbalsamata, 
Ivi il suolo è aromi e fior. 
Fresche valli e verdi prati 
A noi talamo saranno, 
Su noi gli astri brilleranno 
Di più limpido fulgor.
 
AIDA E RADAMÈS: 
Vieni meco, insiem fuggiamo 
Questa terra di dolore. 
Vieni meco t'amo, t'amo! 
A noi duce fia l'amor. 
(Si allontanano rapidamente)
 
AIDA: 
(arrestandosi all'improviso) 
Ma dimmi; per qual via 
Eviterem le sciere 
Degli armati?
 
RADAMÈS: 
Il sentier scelto dai nostri 
A piombar sul nemico fia deserto 
Fino a domani.
 
AIDA: 
E quel sentier?
 
RADAMÈS: 
Le gole 
Di Napata...
(Si fa avanti Amonasro)
 
AMONASRO: 
Di Napata le gole! 
Ivi saranno i miei.
 
RADAMÈS: 
Oh! chi ci ascolta?
 
AMONASRO: 
D'Aida il padre e degli Etiopi il Re.
 
RADAMÈS: 
Tu!... Amonasro!... tu!... il Re?... 
Numi! che dissi? 
No!... non è ver!... no!... sogno... delirio è questo...
 
AIDA: 
Ah no! ti calma, ascoltami...
 
AMONASRO: 
A te l'amor d'Aida...
 
AIDA: 
All'amor mio t'affida.
 
AMONASRO: 
Un soglio innalzerà!
 
RADAMÈS: 
Io son disonorato! 
Per te tradii la patria!
 
AIDA: 
Ti calma!
 
AMONASRO: 
No: tu non sei colpevole, 
Era voler del fato.
 
RADAMÈS: 
Io son disonorato!
 
AIDA: 
Ah no!
 
AMONASRO: 
No!
 
RADAMÈS: 
Per te tradii la patria!
 
AMONASRO: 
No: tu non sei colpevole.
 
AIDA: 
Ti calma...
 
AMONASRO: 
Vien: oltre il Nil ne attendono 
I prodi a noi devoti. 
Là del tuo core i voti 
Coronerà l'amor. 
(trascinando Radamès) 
Vieni, vieni, vieni.
(Amneris, Ramfis, Sacerdoti e Guardie escono dal tempio)
 
AMNERIS: 
Traditor!
 
AIDA: 
La mia rival!
 
AMONASRO: 
(avventandosi su Amneris con un pugnale) 
L'opra mia a strugger vieni! 
Muori!...
 
RADAMÈS: 
(frapponendosi) 
Arresta, insano!...
 
AMONASRO: 
Oh rabbia!
 
RAMFIS: 
Guardie, olà!
 
RADAMÈS: 
(ad Aida ed Amonasro) 
Presto! fuggite!
 
AMONASRO: 
(trascinando Aida) 
Vieni, o figlia!
 
RAMFIS: 
(alle Guardie) 
L'inseguite!
 
RADAMÈS: 
(a Ramfis) 
Sacerdote, io resto a te
 
 
Atto IV
 
Scena 1: Sala nel palazzo del Re
 
Alla sinistra, una gran porta che mette all sala sotterranea delle sentenze. Andito a destra che conduce alla prigione di Radamès
 
AMNERIS: (mestamente appoggiata davanti la porta del sotterraneo) 
L'aborrita rivale a me sfuggia... 
Dai Sacerdoti Radamès attende 
Dei traditor la pena.--Traditore 
Egli non è... Pur rivelò di guerra 
L'alto segreto... egli fuggir volea... 
Con lei fuggire... Traditori tutti! 
A morte! A morte!... Oh! che mai parlo? Io l'amo, 
Io l'amo sempre... Disperato, insano 
è quest'amor che la mia vita strugge. 
Oh! s'ei potesse amarmi! 
Vorrei salvarlo. E come? 
Si tenti! Guardie: Radamès qui venga.
(Radamès è condotto dalla Guardie)
 
AMNERIS: 
Già i Sacerdoti adunansi 
Arbitri del tuo fato; 
Pur dell'accusa orribile 
Scolparti ancor t'è dato; 
Ti scolpa e la tua grazia Io pregherò dal trono, 
E nunzia di perdono, 
Di vita te sarò.
 
RADAMÈS: 
Di mie discolpe i giudici 
Mai non urdan l'accento; 
Dinanzi ai Numi, agl'uomini, 
Né vil, né reo mi sento. 
Profferse il labbro incauto 
Fatal segreto, è vero, 
Ma puro il mio pensiero 
E l'onor mio restò.
 
AMNERIS: 
Salvati dunque e scolpati.
 
RADAMÈS: 
No.
 
AMNERIS: 
Tu morrai.
 
RADAMÈS: 
La vita 
Aborro; d'ogni gaudio 
La fante inaridita, 
Svanita ogni speranza, 
Sol bramo di morir.
 
AMNERIS: 
Morire! Ah, tu dêi vivere! 
Sì, all'amor mio vivrai; 
Per te le angosce orribili 
Di morte io già provai; 
T'amai... soffersi tanto... 
Vegliai le notti in pianto... 
E patria, e trono, e vita 
Tutto darei per te.
 
RADAMÈS: 
Per essa anch'io la patria 
E l'onor mio tradia...
 
AMNERIS: 
Di lei non più!
 
RADAMÈS: 
L'infamia 
M'attende e vuoi ch'io viva? 
Misero appien mi festi, 
Aida a me togliesti, 
Spenta l'hai forse e in dono 
Offri la vita a me?
 
AMNERIS: 
Io, di sua morte origine! 
No! Vive Aida!
 
RADAMÈS: 
Vive!
 
AMNERIS: 
Nei disperato anelito 
Dell'orde fuggitive 
Sol cadde il padre.
 
RADAM`ES 
Ed ella?
 
AMNERIS: 
Sparve, né più novella 
S'ebbe...
 
RADAMÈS: 
Gli Dei l'adducano 
Salva alle patrie mura, 
E ignori la sventura 
Di chi per lei morrà!
 
AMNERIS: 
Ma, s'io ti salvo, giurami 
Che più non la vedrai.
 
RADAMÈS: 
Nol posso!
 
AMNERIS: 
A lei rinunzia 
Per sempre... e tu vivrai!
 
RADAMÈS: 
Nol posso!
 
AMNERIS: 
Ancor una volta: 
A lei rinunzia.
 
RADAMÈS: 
È vano.
 
AMNERIS: 
Morir vuoi dunque, insano?
 
RADAMÈS: 
Pronto a morir son già!
 
AMNERIS: 
Chi ti salva, sciagurato, 
Dalla sorte che t'aspetta? 
In furore hai tu cangiato 
Un amor ch'egual non ha. 
De' miei pianti la vendetta 
Or dal ciel si compirà.
 
RADAMÈS: 
È la morte un ben supremo 
Se per lei morir m'`e dato; 
Nel subir l'estremo fato 
Gaudii immensi il cor avrà; 
L'ira umana più non temo, 
Temo sol la tua pietà. 
AMNERIS: 
Ah! chi ti salva? 
De' miei pianti la vendetta 
Or dal ciel si compirà.
(Radamès parte circondato dalle Guardie)
 
AMNERIS: (cade desolata su di un sedile) 
Ohimè!... morir mi sento! Oh! chi lo salva? 
E in poter di costoro 
Io stessa lo gettai! Ora a te impreco. 
Atroce gelosia, che la sua morte 
E il lutto eterno del mio cor segnasti! 
(Si volge e vede i Sacerdoti che attraversano la scena per entrare nel sotterraneo) 
Ecco i fatali, 
Gl'inesorati minstri di morte! 
Oh! ch'io non vegga quelle bianche larve! 
(Si copre il volto colle mani) 
E in poter di costoro 
Io stessa lo gettai!
 
RAMFIS, SACERDOTI: 
(nel sotterraneo) 
Spirto del Nume, sovra noi discendi! 
Ne avviva al raggio dell'eterna luce; 
Pel labbro nostro tua giustizia apprendi.
 
AMNERIS: 
Numi, pietà del mio straziato core. 
Egli è innocente, lo salvate, o Numi! 
Disperato, tremendo `e il mio dolore!
(Radamès fra le Guardie attraversa la scena e scende nel sotteraneo. Amneris, al vederlo, mette un grido)
 
RAMFIS, SACERDOTI: 
Spirto del Nume, sovra noi discendi!
 
AMNERIS: 
Oh! chi lo salva! 
Mi sento morir! Ohim`e!
 
RAMFIS: 
Radamès! Radamès! Radamès! Tu rivelasti 
Della patria i segreti allo straniero! 
Discolpati.
 
SACERDOTI: 
Discolpati.
 
RAMFIS: 
Egli tace.
 
RAMFIS, SACERDOTI: 
Traditor!
 
AMNERIS: 
Ah, pietà!  Egli è innocente! Numi, pietà!
 
RAMFIS: 
Radamès! Radamès! Radamès! Tu disertasti 
Dal campo il dì che precedea la pugna. 
Discolpati.
 
SACERDOTI: 
Discolpati.
 
RAMFIS: 
Egli tace.
 
RAMFIS, SACERDOTI: 
Traditor!
 
AMNERIS: 
Ah, pietà! Ah! lo salvate! Numi, pietà!
 
RAMFIS: 
Radamès! Radamès! Radamès! Tu fè violasti 
Alla patria spergiuro, al Re, all'onore. 
Discolpati.
 
SACERDOTI: 
Discolpati.
 
RAMFIS: 
Egli tace.
 
RAMFIS, SACERDOTI: 
Traditor!
 
AMNERIS: 
Ah, pietà! Ah, lo salvate, Numi, pietà!
 
RAMFIS, SACERDOTI: 
Radamès, è deciso il tuo fato; 
Degli infami la morte tu avrai; 
Sotto l'ara del Nume sdegnato 
A te vivo fia schiuso l'avel.
 
AMNERIS: 
A lui vivo la tomba... Oh, gl'infami! 
N'e di sangue son paghi giammai... 
E si chiaman ministri del ciel!
 
RAMFIS, SACERDOTI: 
Traditor! Traditor! Traditor!
 
AMNERIS: 
(investendo i Sacerdoti che escono dal sotterraneo) 
Sacerdoti: compiste un delitto! 
Tigri infami di sangue assetate, 
Voi la terra ed i Numi oltraggiate... 
Voi punite chi colpe non ha!
 
RAMFIS: 
È traditor!
 
SACERDOTI: 
È traditor!
 
RAMFIS, SACERDOTI: 
Morrà!
 
AMNERIS: 
(a Ramfis) 
Sacerdote: quest'uomo che uccidi. 
Tu lo sai, da me un giorno fu amato. 
L'anatema d'un core straziato 
Col suo sangue su te ricadrà!
 
RAMFIS: 
È traditor!
 
SACERDOTI: 
È traditor!
 
RAMFIS, SACERDOTI: 
Morrà!
 
AMNERIS: 
Voi la terra ed i Numi oltraggiate, 
Voi punite chi colpe non ha. 
Ah no, non `e traditor, pietà! 
RAMFIS, SACERDOTI: 
Morrà! 
È traditor! Morrà! 
(Si allontanano lentamente) 
Traditor! Traditor! Traditor!
 
AMNERIS: 
Empia razza! Anatema su voi! 
La vendetta del ciel scenderà! 
Anatema su voi!
(Esce disperata)
 
Atto IV
 
Scena 2: L'interno del tempio di Vulcano e la tomba di Radamès
 
La scena è divisa in due piani. Il piano speriore rappresenta l'interno del tempio splendente d'oro e di luce, il piano inferiore un sotterraneo. Lunghe file d'arcate si perdono nell'oscurità. Statue colossali d'Osiride colle mani incrociate sostengono i pilastri della volta. 
Radamès è nel sotterraneo sui gradini della scala, per cui è disceso. Al di sopra, due Sacerdoti intenti a chiudere la pietra del sotterraneo
 
RADAMÈS: 
La fatal pietra sovra me si chiuse... 
Ecco la tomba mia. Del dì la luce 
Più non vedrò... Non revedrò più Aida. 
Aida, ove sei tu? Possa tu almeno 
Viver felice e la mia sorte orrenda 
Sempre ignorar! Qual gemito!... Una larva... 
Una vision... No! forma umana È questa. 
Ciel! Aida!
 
AIDA: 
Son io.
 
RADAMÈS: 
Tu... in questa tomba!
 
AIDA: 
Presago il core della tua condanna, 
In questa tomba che per te s'apriva 
Io penetrai furtiva... 
E qui lontana da ogni umano sguardo 
Nelle tue braccia desiai morire.
 
RADAMÈS: 
Morir! sì pura e bella! 
Morir per me d'amore... 
Degli anni tuoi nel fiore 
Fuggir la vita! 
T'avea il cielo per l'amor creata, 
Ed io t'uccido per averti amata! 
No, non morrai! 
Troppo t'amai! 
Troppo sei bella!
 
AIDA: 
(vaneggiando) 
Vedi?... di morte l'angelo 
Radiante a noi s'appressa, 
Ne adduce eterni gaudii 
Sovra i suoi vanni d'or. 
Già veggo il ciel dischiudersi, 
Ivi ogni affanno cessa, 
Ivi comincia l'estasi 
D'un immortale amor.
 
SACERDOTESSE: 
(al di sopra, nel tempio) 
Immenso Fthà, del mondo 
Spirito animator...
 
SACERDOTI: 
(al di sopra, nel tempio) 
Ah!
 
AIDA: 
Triste canto!
 
RADAMÈS: 
Il tripudio 
Dei Sacerdoti.
 
AIDA: 
Il nostro inno di morte.
 
RADAMÈS: 
(cercando di smuovere la pietra del sotterraneo) 
Né le mie forti braccia 
Smuoverti potranno, o fatal pietra!
 
SACERDOTI, SACERDOTESSE: 
Ah! Noi t'invochiamo, t'invochiam.
 
AIDA: 
Invan!... tutto è finito 
Sulla terra per noi.
 
RADAMÈS: 
È vero! È vero! 
(Si avvicina ad Aida e la sorregge)
 
AIDA E RADAMÈS: 
O terra, addio; addio, valle di pianti... 
Sogno di gaudio che in dolor svanì. 
A noi si schiude il ciel e l'alme erranti 
Volano al raggio dell'interno dì.
 
SACERDOTI, SACERDOTESSE: 
Immenso Fthà, noi t'invochiam!
 
AIDA E RADAMÈS: 
Ah! si schiude il ciel. 
O terra, addio; addio, valli di pianti...
 
AMNERIS: 
(in abito di lutto appare nel tempio e va a prostrarsi sulla pietra che chiude il sotterraneo) 
Pace t'imploro...
 
AIDA E RADAMÈS: 
Sogno di gaudio che in dolor svanì.
 
AMNERIS: 
... salma adorata;
 
AIDA E RADAMÈS: 
A noi si schiude il ciel...
 
AMNERIS: 
Isi placata...
 
AIDA E RADAMÈS: 
... si schiude il ciel e l'alme erranti...
 
AMNERIS: 
Isi placata ti schiuda il ciel!
 
AIDA E RADAMÈS: 
Volano al raggio dell'eterno dì.
 
SACERDOTI, SACERDOTESSE: 
Noi t'invochiam...
 
AIDA E RADAMÈS: 
... il ciel...
 
SACERDOTI, SACERDOTESSE: 
... immenso Fthà!
 
AIDA E RADAMÈS: 
... si schiude il ciel!
(Aida cade e muore nelle braccia di Radams)
 
AMNERIS: 
Pace t'imploro, 
... pace, pace... 
... pace!
 
SACERDOTI, SACERDOTESSE: 
Immenso Fthà!
 
Fine libretto